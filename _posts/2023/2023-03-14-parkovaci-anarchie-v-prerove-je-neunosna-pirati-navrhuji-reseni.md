---
layout: post
category: CLANKY
title: "tisková zpráva: Parkovací anarchie v Přerově je neúnosná. Piráti navrhují řešení"
date: 2023-03-14
tags: přerov petr-dostalik
author: Martina Ježková
image: articles/2023/nahledak_fb_dost.png
---
*Přerov, 14.3.2023 -* **Přerovu dlouhodobě chybí parkovací politika a situace s parkováním začíná být neúnosná. Nikdo nekontroluje placení parkování a většinou ani to, zda lidé parkují tam, kde mohou. Piráti provedli experiment, který to dokazuje a navrhují řešení, která povedou ke zlepšení situace.**

Přerovu chybí jasná parkovací politika. Místo toho, aby měl Přerov konkrétní plán, jak neúnosnou situaci s parkováním řešit, vládne tu anarchie a s parkováním je to na hraně. A schválený plán mobility navíc nikdo ani nebere v potaz. Při zachování zeleně či hřišť se víc vozidel do města už nevejde. Jenže se nic neděje, a tak se parkuje i tam, kde to ohrožuje bezpečnost. 

*„V Přerově nefunguje ani úplný základ, tedy výběr poplatků za parkování na veřejných místech. Vidět je to třeba na Žerotínově náměstí, podle odhadů 90 % parkujících aut tu běžně nemá uhrazený parkovací poplatek a město tak ročně přijde zhruba o 2 miliony korun. Nejedná se však jen o náměstí, to stejné platí i na dalších místech. Přerov tak přichází o mnohem víc. A jsou to právě tyto peníze, které by se mohly do parkování dál investovat. Extrémní pokutování však nemá smysl a rozhodně to není dlouhodobě udržitelné. Už kvůli tomu, že v Přerově nemáme problém jen s neplacením parkování na vyhrazených místech, ale také se stáním vozidel ve žlutých zónách, zákazech nebo křižovatkách. Proto je potřeba přijmout systémové opatření postavené na datech a prokonzultované s odborníky. Není to práce, která by byla hotová za dva dny, ale je potřeba s ní začít,”* uvádí právník a zastupitel města **Petr Dostalík**.

Krátce před volbami byla ustanovena pracovní skupina pro parkovací politiku, nicméně se nestalo nic, proto je potřeba to udělat znovu a pořádně. Piráti prosazují, aby město vytvořilo novou pracovní skupinu, shromáždilo data, začalo spolupracovat s odbornými společnosti z praxe a učit se od jiných, podobně velkých měst u nás i v Evropě. Cestou, jak se popasovat s parkováním, by mohlo být budování patrových parkovišť, které Piráti navrhovali už před volbami.

*„V rámci přerovské dopravní komise se za Piráty snažíme s opozicí toto téma zvedat, nesetkáváme se však s pozitivním ohlasem. Podle současného náměstka pro dopravu je znovuvytvoření pracovní skupiny zbytečné a je tak jen velmi těžké něco vyjednat. Za Piráty proto nabízíme pomocnou ruku. Rádi se budeme na řešení celé situace podílet. Nechceme se už jen dívat na to, jak parkování v Přerově nefunguje. Situace škodí nejen městu, ale hlavně místním občanům,”* dodal krajský zastupitel a člen dopravní komise města **David Hošek**.

{% include youtube.html id="fUS4FpXoGn0" %}

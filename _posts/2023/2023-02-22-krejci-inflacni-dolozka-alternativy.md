---
layout: post
category: CLANKY
title: "tisková zpráva: Ceny pronájmu městských bytů se mají zvednou o inflaci 15,1 %. Piráti chtějí na zastupitelstvu navrhnout kompromisní řešení"
date: 2023-01-12
tags: přerov jaroslav-krejci zastupitelstvo
author: Martina Ježková
image: articles/2023/krejci_dolozka.jpg
---
*Přerov, 22. února 2023 -* **Vedení města Přerov má v plánu zvednout stávajícím nájemcům městských bytů nájemné o míru inflace. Dělo se tak i v předchozích letech, letos to však bude mnohem větší skok a finanční zátěž. Od května se těmto lidem zvýší nájmy o 15,1 %. Pirátský zastupitel Jaroslav Krejčí proto pro letošní rok navrhne na zastupitelstvu schůdnější řešení - zvýšení nájemného o průměrnou inflaci za tři roky.**


V městských bytech obvykle bydlí lidé, pro které je tržní nájem příliš vysoký. Za byt o velikosti 50 m2  například zaplatí 3500 Kč bez energií. Po započítání loňské míry inflace jim však od letošního května cena vyskočí na 4029 Kč, tedy o 529 Kč. Zvedání nájmů je vzhledem k současnému růstu cen i výdajů pochopitelné, je však nutné udělat takový krok rozumně a co nejvíce schůdně pro nájemníky. Nejde tady totiž jen o zvýšení nájmu. 


*„V době vysokých cen potravin a energií, i zvýšení poplatku za odpady s Piráty navrhujeme pro letošní rok jiné, a troufám si říct, snesitelnější řešení - zvýšení nájemného o průměr inflací za poslední tři roky, což je 7,4 %. Platit navíc 259 Kč nebo 529 Kč měsíčně je pak celkem značný rozdíl. V krizi musíme hledat způsoby, jak lidem zvyšování cen prakticky všeho co nejvíc ulehčit. Zvýšení nájmu o 15,1 % mezi to rozhodně nepatří,“* říká pirátský zastupitel **Jaroslav Krejčí.** 


Pro další roky je pak třeba zvolit jiné systémové řešení. Vázat výši nájmů čistě na výši inflace není vhodné. Neříká to nic o kupní síle Přerovanů a při případné dlouhodobé dvouciferné inflaci může mít pro řadu nájemníků fatální následky. 


*„Vhodnější a sociálně citlivější je navýšení nájmu vázat na meziroční navýšení mediánu nominální mzdy v Olomouckém kraji či na medián meziročního nárůstu nájmů ve městech s podobnou kupní silou jako má Přerov. Pro srovnání, meziroční nárůst nájemného je např. v Pardubicích 7,3 %, v Hradci Králové 2,5 % nebo 0,8 % ve Zlíně,“* dodává **Krejčí.**

---
layout: post
category: CLANKY
title: "tisková zpráva: Ceny pronájmu městských bytů se zvednou o inflaci 15,1 %. Piráti navrhli kompromisní řešení, vedení Přerova ho zamítlo"
date: 2023-03-20
tags: přerov jaroslav-krejci
author: Martina Ježková
image: articles/2023/krejci_prerov_inflace.jpg
---
*Přerov, 20. března 2023 -* **Vedení města Přerova zvedne stávajícím nájemcům městských bytů nájemné o inflaci. Nájmy se tak skokově zvednou o 15,1 %. Pirátský zastupitel Jaroslav Krejčí na zastupitelstvu navrhl kompromisní řešení, to však vedení města zamítlo s odkazem na to, že nájmy v Přerově jsou nízké a že se město musí chovat jako řádný hospodář.** 


*„Vedení města tímto gestem ukazuje svou sociální (ne)citlivost. Přitom to jde i jinak. Vidět to můžeme třeba v Českých Budějovicích, Frýdku-Místku nebo na Praze 4. Tady inflační doložku buď neuplatní vůbec nebo ji sníží o polovinu. Za Piráty jsem navrhoval zvýšit letos nájmy o průměrnou inflaci za tři roky, což by byl nárůst o 7,4 %. V dalších letech je pak potřeba nastavit jiné systémové řešení, protože v případě dlouhodobé dvouciferné inflace, to může být pro mnoho nájemníků likvidační,“* říká pirátský zastupitel **Jaroslav Krejčí**.


Ve srovnání s jinými městy nejsou přerovské nájmy tak nízké, jak by se mohlo zdát. U bytů v režimu sociálního bydlení se v Přerově platí 66,23 Kč, v Olomouci však 64,70 Kč za m2, tedy o 1,53 Kč méně. U tzv. „tržních“ bytů se v Přerově cena nájemného soutěží. Minimální částka je stanovena na 70 Kč za m2. Nezaručuje to však, že se tam udrží. U jednoho z posledních bytů se cena vyšplhala až na 154 Kč za m2. Co se pak týká komerčních nájmů, tady ceny začínají na 118 Kč za m2.


*„Nakládání s majetkem jako řádný hospodář a srdce na správném místě se rozhodně nevylučují. S vedením města chceme dál jednat a věřím, že se nakonec podaří najít vhodné řešení, které pro nájemníky nebude likvidační,“* dodává **Krejčí**. 
